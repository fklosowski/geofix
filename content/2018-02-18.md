Title: Odbiornik odbiornikowi nierówny
Date: 2018-02-18 19:11
Category: GNSS

&nbsp;&nbsp;&nbsp;&nbsp;&nbsp;&nbsp;Pomimo tego, że **technologia GNSS istnieje już od kilkudziesięciu lat** i wydawać by się mogło, że producenci wiedzą na jej temat wszystko, nadal pojawiają się innowacje, które przyczyniają się do coraz lepszej wydajności i dokładności urządzeń służących do pozycjonowania satelitarnego.
Początek jest zawsze taki sam, mamy sygnały satelitarne i mamy urządzenia o podobnej architekturze, które potrafią je śledzić.
Oczekiwany efekt również będzie podobny, na podstawie śledzonych sygnałów urządzenia wyznaczą własną pozycję na globie.
Każde z nich osiągnie ten efekt w zbliżony sposób, ponieważ będzie realizowało ogólną specyfikację dostawcy sygnału. Natomiast metoda przetworzenia tego sygnału i chociażby szacowania błędów będą realizowane już w sposób dalece zróżnicowany.
&nbsp;&nbsp;&nbsp;&nbsp;&nbsp;&nbsp;**Pryncypia są podobne, diabeł natomiast tkwi w szczegółach**. Za przykład może posłużyć tu charakterystyka różnic w modelowaniu błędów przez odbiorniki Trimble różnych generacji.
**W silnikach RTK odbiorników serii 5000**, takich jak Trimble 5700 lub 5800 wykorzystano uproszczony system modelowania błędów, który zapewniał optymalną wydajność tych urządzeń. System ten przyjmował każdą kolejną obserwację jako niezależną, zgłaszając jej precyzję jako zupełnie nową wartość. Filtr Kalmana, wykorzystany z tym modelem do szacowania pozycji, bardzo szybko uzyskiwał zbieżny wynik. Oznacza to, że **gdy wartość precyzji RTK jest mniejsza niż centymetr, w rzeczywistości pozycja może być obarczona kilkucentymetrowym błędem**, który dopiero z biegiem czasu zmniejszy się przy dobrych warunkach pomiaru.
**Odbiorniki serii R** stworzono w oparciu o nowy silnik, wyposażony w nowy, własnościowy model Trimble, który bierze pod uwagę korelację czasową błędów w obserwacjach GPS, wagując odpowiednio każdą nową obserwację.
W ten sposób **pozycja jest korygowana adaptatywnie** o nowe dane, otrzymywane z biegeiem czasu. Dlatego precyzja zgłaszana przez odbiornik Trimble R8 jest lepiej oszacowana i bardziej wiarygodna, co ma znaczenie zwłaszcza w trudnych warunkach pomiaru.
Możemy tu zatem zobserwować **przejście od prostego szacowania błędu na podstawie pojedynczych wartości do modelu opierającego się na nieprzerwanym wagowaniu** z uwzględnieniem kolejnych pojawiających się wartości.

&nbsp;&nbsp;&nbsp;&nbsp;&nbsp;&nbsp;Inny przykład unikalnego rozwiązania to **dynamiczna i ciągła kalibracja błędów międzykanałowych sygnału GLONASS**, stosowana w odbiornikach firmy Javad. Błędy te -ze względu na ich charakterystykę trafniejszym będzie nazywanie ich opóźnieniami- **powstają w samych odbiornikach, na odcinku, jaki pokonuje sygnał satelitarny między elekroniką anteny, a analogowymi i cyfrowymi sekcjami odbiornika**.
Opóźnienia te zależą od częstotliwości sygnału. O ile **w przypadku sygnału GPS**, którego częstotliwości są stałe i **dla każdego satelity opóźnienie to będzie jednakowe**, to **w przypadku syganłu GLONASS każdy satelita tego systemu generuje inne opóźnienie**.
Dodatkowymi czynnikami wpływającymi na wartości omawianych opóźnień są architektura odbiornika, niewielkie różnice w komponentach elektronicznych oraz **temperatura**. Dlatego trzeba podkreślić, że **opóźnienia te będą zazwyczaj inne w odbiorniku ruchomym i bazowym**, co dodatkowo komplikuje cały proces wyznaczenia precyzyjnej pozycji i w sytuacjach, gdy nie zostanie osiągnięta odpowiednia tolerancja, **satelity GLONASS zostaną częściowo lub całkowicie zignorowane** w rozwiązaniu nieoznaczoności, mimo tego, że są obserwowane.
Wiadomo, że część producentów radzi sobie z tym problemem, wyznaczając wartości opóźnień w odbiornikach testowych podczas preprodukcji i zapisuje je w oprogramowaniu. Jest to jednak raczej obejście problemu, niż rozwiązanie go.
Natomiast w odbiornikach Javad producent stosuje **dodatkowy układ elektroniczny, który kalibruje w czasie rzeczywistym błędy międzykanałowe sygnału GLONASS z dokłądnością do ±0.1 milimetra**.

&nbsp;&nbsp;&nbsp;&nbsp;&nbsp;&nbsp;Obie wyżej opisane technologie należą do długiej listy **opatentowanych rozwiązań producentów**.
Każde z tych ulepeszeń może mieć istotny wpływ na wydajność i dokładność urządzenia, którym pracujesz, ale także decyduje o zwykle wyższej cenie takiego produktu. Oczywistym jest także, że nie każde usprawnienie dostępne w odbiornikach GNSS dango producenta trafia do oferowanych przez niego płyt OEM lub jest opcją, której integratorom po prostu nie opłaca się kupować.
**Niniejszy artykuł** w żaden sposób nie wyczerpuje zagadnienia, ani nie jest też wykazem różnic pomiędzy urządzeniami różnych producentów, a jedynie **rzuca trochę światła na internalia**, czyli na to, co może dziać się w [czarnej skrzynce](https://en.wikipedia.org/wiki/Black_box), jaką dla przeciętnego użytkownika jest jego odbiornik **GNSS**. 

Zainteresowanych odsyłam do strony [http://www.freepatentsonline.com](http://www.freepatentsonline.com), na której można uzyskać choćby pogląd na to, jakie pomysły przyniosły prace zespołów badawczych firm produkujących urządzenia pomiarowe.
Ciekawostką może być np pomysł wyposażenia anteny gnss w czujnik 'patrzący w niebo'. Jego zadaniem byłoby wizualne określenie, czy dany satelita znajdujący się w polu widzenia anteny nie znjaduje się za jakąś przeszkodą i wobec tego, czy warto go w ogóle próbować wyśledzić.

[http://www.freepatentsonline.com/7541975.html](http://www.freepatentsonline.com/7541975.html)

Inną wartą odnotowania innowacją może być zeszłoroczny patent Topcona mający skrócić czas do i zwiększyć niezawodność rozwiązywania niejednoznaczności.

[http://www.freepatentsonline.com/9798017.html](http://www.freepatentsonline.com/9798017.html)

Z bardzo skomplikowanego opisu wynika, że każda kolejna epoka pomiarowa po odpowiedniej weryfikacji częściowo miałaby bazować w miarę możliwości na fiksie uzyskanym w epoce poprzedzającej.
